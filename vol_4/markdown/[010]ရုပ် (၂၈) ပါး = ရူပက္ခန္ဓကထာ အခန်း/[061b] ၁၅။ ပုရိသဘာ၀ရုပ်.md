## ၁၅။ ပုရိသဘာ၀ရုပ်

- ၁။ ပုရိသဘာ၀လက္ခဏံ **ပုရိသိန္ဒြိယံ**၊
- ၂။ “ပုရိသော”တိ ပကာသနရသံ၊
- ၃။ ပုရိသလိင်္ဂနိမိတ္တကုတ္တာကပ္ပါနံ ကာရဏဘာ၀ပစ္စုပဋ္ဌာနံ၊
- ၄။ စတုမဟာဘူတပဒဋ္ဌာနံ။ (အဘိ-ဋ္ဌ-၁-၃၅၈။ ဝိသုဒ္ဓိ-၂-၇၇။)  

- ၁။ အမျိုးသားဖြစ်ကြောင်းသဘော လက္ခဏ၊
- ၂။ ဤသူကား အမျိုးသားဟု ထင်ရှားပြခြင်း (ကိစ္စ) ရသ၊
- ၃။  (က) ပုရိသလိင်္ဂ = အမျိုးသား အသွင်သဏ္ဌာန်，
    <br>( ခ ) ပုရိသနိမိတ္တ = အမျိုးသားဟုသိကြောင်း အမှတ်အသား，
   <br> ( ဂ ) ပုရိသကုတ္တ = အမျိုးသား အပြုအမူ，
    <br>(ဃ) ပုရိသအာကပ္ပ = အမျိုးသား အသွင်အပြင်တို့၏အကြောင်းဖြစ်ခြင်း သဘောတရား ပစ္စုပဋ္ဌာန်၊
- ၄။ ပုရိသိန္ဒြေ၏မှီရာ ကမ္မဇ မဟာဘုတ် ပဒဋ္ဌာန်။

<br>**(က) ပုရိသလိင်္ဂ** --- အမျိုးသား၏ လက် ， ခြေ ， လည်ပင်း， ရင်ဘတ် စသည်တို့၏ အသွင်သဏ္ဌာန်သည်
အမျိုးသ္မီးကဲ့သို့ မဟုတ်၊ အမျိုးသ္မီးနှင့် မတူပေ။ 
အမျိုးသားတို့၏ အထက်ပိုင်းကိုယ်ကာယကား ရှင်းလင်း၏၊
အောက်ပိုင်း ကိုယ်ကာယကား မရှင်းလင်းပေ။ 
လက်ခြေတို့ကား ကြီးကုန်၏၊ မျက်နှာကား ကြီး၏။

<br> **( ခ ) ပုရိသနိမိတ္တ** --- အမျိုးသားဟုသိကြောင်း အမှတ်အသား --- အမျိုးသားတို့၏ ရင်သားကား ရှင်းလင်း၏၊
မုတ်ဆိတ် ပါးမျိုင်းမွေး ကျင်စွယ်တို့ ပေါက်ရောက်ကုန်၏၊ ဆံထုံးပုံ အဝတ်ဝတ်ပုံသည် အမျိုးသ္မီးတို့နှင့် မတူညီပေ။

<br>**( ဂ ) ပုရိသကုတ္တ** --- အမျိုးသားတို့၏ အပြုအမူ --- ငယ်ရွယ်စဉ်အခါဝယ် ရထားငယ် ထွန်ငယ် စသည်တို့ဖြင့်
လယ်ထွန်တမ်း ကူးသန်းရောင်းဝယ်တမ်း စသည်ဖြင့်ကစားခြင်း， သဲကန်ပေါင်ရိုး ပြုလုပ်၍ ရေကန်တူးတမ်း
ကစားခြင်း စသည်ကား အမျိုးသားတို့၏ အပြုအမူတည်း။

<br>(ဃ) ပုရိသအာကပ္ပ --- အမျိုးသား အသွင်အပြင် - အမျိုးသားတို့၏ သွားဟန်လာဟန် စားဟန် သောက်ဟန်
စသောအပြုအမူကား အမျိုးသ္မီးတို့ကဲ့သို့ မဟုတ်ဘဲ သန့်သန့်ရှင်းရှင်း ရှိကြကုန်၏။ 
ရှင်းရှင်းလင်းလင်း သွားတတ်လာတတ်သော ပြုမူတတ်သော အမျိုးသ္မီးကိုတွေ့သော် အမျိုးသားလိုပင် သွားလာ၏ --- စသည်ဖြင့် ပြောဆိုတတ်ကြပေသည်။ (အဘိ-ဋ္ဌ-၁-၃၅၈။)

**ရှုကွက်** --- (၆)ဒွါရနှင့် (၄၂)ကောဋ္ဌာသတို့တွင် ဘာ၀ဒသကကလာပ် ရနိုင်ရာ ကောဋ္ဌာသတို့၌ ဘာ၀ဒသကကလာပ်၌ ရှိသော (၁၀)မျိုးသော ရုပ်တရားတို့ကို ဓာတ်ခွဲလျက် ဘာ၀ရုပ်ကို ရွေးထုတ်၍ အထက်တွင်ဖော်ပြထားသည့်အတိုင်း မိမိ၏ ဘာ၀ရုပ်၏ လက္ခဏ-ရသ စသည်တို့ကို ဉာဏ်ဖြင့် မြင်အောင်ရှုပါ။

    ဤဘာ၀ရုပ်ကား ကာယဒသကကလာပ်ကဲ့သို့ပင် တစ်ကိုယ်လုံး အနှံ့အပြား တည်ရှိ၏၊ ကိုယ်အင်္ဂါ အစိတ်အပိုင်း တစ်နေရာ၌သာ တည်ရှိသော ရုပ်တရားမျိုး မဟုတ်ပေ။ 
    ထိုကြောင့် (၆)ဒွါရတို့၌လည်းကောင်း ထိုက်သင့်ရာ ရသင့်ရာ ကောဋ္ဌာသတို့၌လည်းကောင်း ဘာ၀ဒသကကလာပ် ရှိရာဌာနတိုင်း၌ ရှုပါ။ ဤဘာ၀ရုပ်သည် တစ်ကိုယ်လုံး အနှံ့အပြား တည်ရှိသော်လည်း ဘာ၀ဒသကကလာပ် အနေဖြင့်သာ တည်ရှိသဖြင့် ကာယဒသကကလာပ်စသော အခြားအခြားသော ရုပ်ကလာပ်တို့နှင့် ကလာပ်ချင်း မရောယှက်ပေ။ 
    ရုပ်ကလာပ်ချင်း မရောမယှက် သီးခြားတည်ရှိသောကြောင့် မှီရာမဟာဘုတ်ချင်းလည်း မရောမယှက် သီးခြားစီတည်ရှိ၏၊ မှီရာမဟာဘုတ်ချင်း မရောမယှက်ခြင်းကြောင့် အခြားအခြားသော ရုပ်တရားတို့နှင့်လည်း သဘာ၀သတ္တိ စွမ်းအင်ချင်း မရောမယှက် သီးသန့်သာ တည်ရှိ၏။ 