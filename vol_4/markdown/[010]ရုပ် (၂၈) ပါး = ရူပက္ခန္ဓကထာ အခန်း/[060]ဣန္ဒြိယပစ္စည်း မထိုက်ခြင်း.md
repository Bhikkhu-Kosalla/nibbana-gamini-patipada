## ဣန္ဒြိယပစ္စည်း မထိုက်ခြင်း

    ဣတ္ထိဘာ၀ရုပ်က ဣတ္ထိလိင်္ဂ စသောအခြင်းအရာ ရှိသော ရုပ်တို့ကို ဖြစ်စေရာ၌ အကြောင်းတစ်ပါးဖြစ်လျှင်，ပုရိသဘာ၀ရုပ်က ပုရိသလိင်္ဂ စသောအခြင်းအရာ ရှိသော ရုပ်တို့ကိုဖြစ်စေရာ၌ အကြောင်းတစ်ပါးဖြစ်လျှင် အဘယ်ကြောင့် ဣန္ဒြိယပစ္စည်း， ဣန္ဒြိယတ္ထိပစ္စည်း， ဣန္ဒြိယအဝိဂတပစ္စည်း အဖြစ်ဖြင့် မဟောအပ်ပါသနည်းဟု မေးမြန်းဖွယ်ရာ ရှိ၏။ အဖြေကား ဤသို့တည်း --- ပဋ္ဌာန်းပစ္စည်းတပ်ရာ၌ ပဋ္ဌာန်းပစ္စယသတ္တိဖြင့် ကျေးဇူးပြုရာ၌-

- ၁။ တိုက်ရိုက်ဖြစ်စေတတ်သော အကြောင်းတရားဟူသော ဇနကသတ္တိ，
- ၂။ အားပေးထောက်ပံ့တတ်သော အကြောင်းတရားဟူသော ဥပတ္ထမ္ဘကသတ္တိ သို့မဟုတ် စောင့်ရှောက်တတ် သော အနုပါလကသတ္တိ ---

    ဤသတ္တိ တစ်မျိုးမျိုး ရှိရ၏။ 
    ဤဘာ၀ရုပ်သည် ကလာပ်တူဖြစ်သော ဘာ၀ဒသကကလာပ်၌သော်မှလည်း ကလာပ်တူရုပ်တရားတို့ကို ဖြစ်စေတတ်သော ဇနကသတ္တိ မရှိ။ ထိုဘာ၀ဒသကကလာပ်အတွင်း၌ ရှိသော ဘာ၀ရုပ်နှင့်တကွသော ရုပ်တရားတို့ကို အတိတ်ဘ၀က ပြုစုပျိုးထောင်ခဲ့သော အဝိဇ္ဇာ-တဏှာ အရင်းခံသည့် ကံကသာလျှင်တိုက်ရိုက် ဖြစ်စေတတ်သော ဇနကသတ္တိဖြင့် ကျေးဇူးပြုပေးနေ၏။ 
    ထိုရုပ်တို့သည် ကံကြောင့်သာ ဖြစ်နေကြရသော ကမ္မဇရုပ်တို့သာ ဖြစ်ကြ၏။ 
    တစ်ဖန် ရုပ်ဇီဝိတိန္ဒြေသည် ကလာပ်တူ ကမ္မဇရုပ်များကို အနုပါလကသတ္တိဖြင့် စောင့်ရှောက်တတ်သကဲ့သို့ ဘာ၀ရုပ်သည် ကလာပ်တူရုပ်များကို စောင့်ရှောက်တတ်သော အနုပါလကသတ္တိလည်း မရှိ။ 
    အာဟာရသည် (= အာဟာရဇဩဇာသည်) အခြားအခြားသော ရုပ်ကလာပ်၌ တည်ရှိသော ကလာပ်ပြားရုပ်များကို --- (ရုပ်ကမ္မဋ္ဌာန်းပိုင်းတွင် တင်ပြခဲ့သည့်အတိုင်း) ထောက်ပံ့တတ်သကဲ့သို့ ဘာ၀ရုပ်သည် ကလာပ်တူရုပ်တရားတို့ကို ထောက်ပံ့တတ်သော ဥပတ္ထမ္ဘကသတ္တိလည်း မရှိ။ 
    ကလာပ်ပြား ဖြစ်ကြကုန်သော ရုပ်တရားတို့ကိုလည်း ဇနကသတ္တိ， အနုပါလကသတ္တိ ， ဥပတ္ထမ္ဘကသတ္တိတို့ဖြင့် ဘာ၀ရုပ်က ကျေးဇူးမပြုနိုင်။ 
    ထိုကြောင့် ဣန္ဒြိယ，အတ္ထိ， အဝိဂတပစ္စည်း အဖြစ်ဖြင့် ဘုရားရှင်သည် ဟောတော်မမူအပ်။    
<r>(မူလဋီ-၁-၁၅၀- ၁၅၁။) (ပဋိစ္စသမုပ္ပါဒ်ပိုင်းတွင်လည်း ရှင်းပြခဲ့၏။)</r>