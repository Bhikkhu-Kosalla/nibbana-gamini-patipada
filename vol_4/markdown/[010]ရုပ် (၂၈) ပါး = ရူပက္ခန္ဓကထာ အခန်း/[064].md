## လိင်ပြောင်းသွားသော်

    ဘာ၀ရုပ် ပြောင်းသွားသောအခါ ဘာ၀ရုပ်၏ အကျိုးဆက်ဖြစ်သော လိင်္ဂနိမိတ္တတို့လည်း ပြောင်းကြရ၏။ 
    ကုတ္တအာကပ္ပတို့ကား အနည်းငယ်ခန့် ကြာပြီးမှ မသိမသာ တဖြည်းဖြည်း  ပြောင်းသွားကြ၏။ 
    ဘာ၀ရုပ်သည် ကမ္မဇရုပ် ထုံးစံအတိုင်း ဘ၀တစ်လျှောက်ဝယ် (စုတိခါနီးကာလမှလွဲလျှင်) စိတ္တက္ခဏတိုင်း စိတ္တက္ခဏတိုင်း၏ ဥပါဒ်ကာလတိုင်း， ဌီကာလတိုင်း， ဘင်ကာလတိုင်း၌ အဆက်မပြတ် အထပ်ထပ် ဖြစ်၍နေရာ လိင်ပြောင်းခါနီး အခါဝယ် အစဉ်အတိုင်း အဆက်မပြတ် ဖြစ်၍လာသော မူလဘာ၀ရုပ်သည် အဖြစ်ရပ်၍， အသစ်ဘာ၀ရုပ်သည် ကံကြောင့် ဆက်၍ ဖြစ်၏။ 
    မူလဘာ၀ရုပ် အဖြစ်ရပ်သည်နှင့် တစ်ပြိုင်နက် လိင်္ဂနိမိတ္တတို့နှင့်ဆိုင်သော ကမ္မဇရုပ်စိတ္တဇ ရုပ်-ဥတုဇရုပ်-အာဟာရဇရုပ်တို့လည်း အဖြစ်ရပ်ကြ၍， အသစ်ဘာ၀ရုပ်၏ အကျိုးဆက်ဖြစ်သော လိင်္ဂနိမိတ္တတို့နှင့်ဆိုင်သော ကမ္မဇရုပ်-စိတ္တဇရုပ်-ဥတုဇရုပ်-အာဟာရဇရုပ်များသည် ဆက်လက်၍ ဖြစ်ကြ၏။ 
    ဤသို့ ရုပ်အပြောင်းအလဲ ဖြစ်ခြင်းကို “လိင်ပြန်ခြင်း”ဟု ခေါ်ကြရသည်။